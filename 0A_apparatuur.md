## De apparatuur op het Ichthus College

Het Ichthus College beschikt over 5 Snapmaker 2.0 A350's, een Nastja Lasergraaf CO2 lasersnijder, een Ultimaker Original (buiten werking), een Ultimaker 2+ (defect) en een Silhouette Cameo 3 desktopplotter.  
Wat volgt is het logboek van een schooldag tijdens de derde periode.  

Het eerste uur is het lokaal A2.50 leeg dus besluit Boonstoppel die al op school is om even twee korte printjes aan te zetten op de Snapmakers in A2.50; hij kiest nummers 2 en 3. De printjes duren allebei een half uur en zijn dus mooi klaar voor het begin van het tweede uur.  
Dat eerste uur geeft Boonstoppel zelf les aan havo 5 waarbij leerlingen bezig zijn met de eindprojecten. Twee leerlingen die een eigen spel ontwerpen gebruiken de lasersnijder. Een ander groepje heeft een 3D-print die drie lesuren gaat duren. Boonstoppel zet ze aan de slag op de Snapmaker die in B101 staat: nummer 1.  

Het tweede uur komt meneer van den Hoven op school om een blokuur les te geven aan T3 Techniek. Daar beginnen de moeilijkheden: hij had verwacht dat alle apparaten in A2.50 als 3D-printers beschikbaar zouden zijn. Zijn leerlingen zijn namelijk bezig met het ontwerpen van maquettes. Nu staat er echter één Snapmaker nog opgesteld als frees, en een andere in B1.01. Alas, hij zal het ermee moeten doen.  
Tijdens zijn blokuur gebruiken zijn leerlingen printers 2, 3 en 4 voor allemaal korte printjes van proefmodelletjes. Ze zoeken in de les wel uit in welke volgorde ze het doen. De laatste print op printer nummer 3 duurt nog een uur langer en blijft tot in het vierde uur aan staan.  
Na afloop van zijn blokuur loopt hij langs in B1.01 en vraagt Boonstoppel of de frees weer omgebouwd kan worden tot 3D-printer. Later vandaag heeft hij namelijk zijn T4-klas. Boonstoppel gaat zijn best doen.  

Het derde uur geeft Boonstoppel geen les, maar komen er twee V6-leerlingen naar hem toe in hun tussenuur met de vraag of ze de desktopplotter mogen gebruiken. Die is beschikbaar dus neemt Boonstoppel de leerlingen mee naar B1.01 dat dat uur vrij is. Samen gaan ze aan de slag en aan het einde van het uur zijn ze klaar.  

Het vierde uur zit Boonstoppel in B1.07 en wordt B1.01 gebruikt door Kerkhoff. Een groepje V6-leerlingen van Boonstoppel heeft echter de lasersnijder nodig. Ze sluipen stilletjes B1.01 binnen terwijl Kerkhoff aan het knutselen is met zijn vwo2-klas. Een kwartiertje later zijn de leerlingen klaar en ruimen alles weer netjes op.  
Echter: twee minuten later dient zich een ander groepje aan bij Boonstoppel om te lasersnijden. Hij verwijst ze weer door naar B1.01 waar alles weer opgebouwd moet worden wat tot een beetje overlast leidt tijdens de les van meneer Kerkhoff. Ach, ze bedoelen het goed.. Maar dat vorige groepje had niet hoeven opruimen op deze manier.  

Tijdens het vijfde zijn de V6-leerlingen van Boonstoppel ijverig aan de slag en besluit hij om ondertussen de frees in A2.50 weer om te bouwen tot printer. Terwijl hij bezig is komt weer een groepje voor hun eindproject naar A2.50 om wat te printen; verwachte printtijd: 10 uur. Boonstoppel besluit om ze na het achtste uur terug te laten komen om dan maar de print te starten.  
Als hij terugkomt in B1.07 is er zonder zijn weten net een groepje via een andere route vertrokken naar A2.50 om ook wat te gaan printen. Ze zetten zelf printer nummer 2 aan voor twee lesuren.  

Het zesde uur komt Van den Hoven weer terug in A2.50. Gelukkig is machine 5 weer een 3D-printer, maar hij kijkt bedenkelijk dat printer 2 nog twee uur bezig is..  
Tijdens zijn blokuur het zesde en zevende met T4 zijn er weer heel wat groepjes die allemaal kleine voorwerpen printen en testen op instellingen. Twee groepjes gaan hun definitieve print starten, die beiden 4 uur duren; die groepjes gebruiken printer 4 en 5.  

Het zevende uur heeft Boonstoppel een tussenuur en besluit hij voor zichzelf nog even wat te lasersnijden. Dat is het voordeel van werken op een plek waar allemaal mooie apparatuur staat.. hij moet namelijk een mal hebben waar hij thuis langs op kan frezen om een kastje te bouwen voor zijn escaperoom.  
Zodra hij echter in B1.01 komt staat meneer van Garderen daar bij de lasersnijder: de Vakkanjers van T4 hebben nog wat spulletjes nodig. Na overleg blijkt dat Van Garderen na vijf minuutjes klaar is en kan Boonstoppel nog precies zijn designs laten snijden vóór het begin van het achtste uur.

Het achtste uur heeft meneer van Laar nog een uurtje het andere T4 informatietechniek cluster. Ook zij willen allemaal printjes maken, maar er zijn al twee printers bezet. Hij gebruikt maar de machines 1, 2 en 3 en moet dus elk kwartier een aantal leerlingen naar B1.01 heen en weer sturen. Daar geeft meneer Kieskamp nu les die probeert om iets uit te leggen aan een H4-klas.  
Ook Van Laar heeft een groepje dat hun definitieve print gaat maken; verwachte printtijd: 20 uur.. dat duurt tot de volgende dag het vierde lesuur. Ze zetten machine 3 maar aan.  

Het achtste uur heeft Boonstoppel zelf nog een uurtje zijn andere V6-cluster. Daar is ook een leerling bij die graag iets wil frezen. Boonstoppel spreekt af om na het achtste uur weer een printer tot frees om te bouwen met de leerling.  
Voordat hij daar aankomt echter is al het andere groepje aan de slag met printer 2; alleen printer 1 is beschikbaar in B1.01 om mee te frezen. En dat terwijl alle spullen in A2.50 liggen..  
Ze nemen alles maar mee en bouwen de printer in B1.01 om tot frees. Om te voorkomen dat al het zaagsel echter rond gaat vliegen in B1.01 verplaatsen ze de printer maar naar B0.83 waar het minder uitmaakt en alles na afloop met de afzuiging makkelijk leeggezogen kan worden.  
Na het ombouwen wordt CNC-opdracht gestart. Omdat het een grote houder zal worden voor meerdere apparaten is de frees wel even bezig: het gaat 14 uur duren. Net klaar voor het eerste uur de volgende dag, maar dan moet de volgende docent maar weer alles schoonzuigen, want de leerling hoeft pas het vierde uur te beginnen...
