# Scenario's

Voor je website kun je kiezen uit twee scenario's. Zo kun je kiezen 
wat je interessanter vindt, maar kun je elkaar ook goed helpen als je 
hetzelfde onderwerp hebt. De twee scenario's zijn:

1) Een vaccinatiecentrum
2) Een vakantiehuisverhuur

Hieronder voor beide scenario's een korte introductie met de situatie
waarin je je bevindt.

## Het vaccinatiecentrum

Nadat vaccins eindelijk goedgekeurd zijn door de EMA (Europees Medicijn
Agentschap), moeten nu vaccinatielocaties opgezet gaan worden om de
bevolking te kunnen inenten. Daar is echter een enorme digitale 
infrastructuur voor nodig, maar ICT'ers zijn schaars. Daarom wordt een
snelle competitie op gang gezet om onder de jeugd te zoeken naar mensen
die kunnen helpen om een website te bouwen met de databases voor alle
medewerkers en gevaccineerden.

De opdracht is om voor een aankomende vaccinatielocatie een website
te bouwen met behulp van html, css en php die

1) alle medewerkers weergeeft vanuit een database,
2) burgers in staat stelt een vaccinatie in te plannen,
3) (bonus:) burgers in staat stelt de gezondheidsverklaring in te vullen.

*Bij dit scenario is het maken van de database makkelijker en wordt er
vooral een sterke implementatie van je database op de website verwacht.*

## De verhuurwebsite

Je hebt zojuist 2 miljoen euro gecasht. Dit keer geen erfenis van een
tante, maar je hebt jouw 50 bitcoins verkocht die je voor â‚¬8 als 
cadeautje gekregen had van je melige oom toen je 8 werd. Aangezien
vastgoed ongeveer even snel stijgt als de bitcoin maar een stuk
zekerder is, besluit je om 3 vakantiehuisjes te kopen en te gaan
verhuren. Je bent echter beter met computers dan met je handen, dus
besluit je zelf de website te bouwen en laat je de huizen wel door
anderen opknappen. Het gaat dan specifiek om databases voor de huisjes
en (hopelijk) boekingen.

De opdracht is om voor drie of meer van Funda gekozen huizen (binnen 
het budget) een website te bouwen met html, css en php die

1) alle huizen weergeeft vanuit een database,
2) gezinnen in staat stelt een huis te boeken,
3) (bonus:) gezinnen in staat stelt zelf hun huis voor verhuur aan te melden.

*Bij dit scenario is het maken van de database moeilijker en wordt vooral
een goede database verwacht; implementatie op de website mag hier en daar
wat eenvoudiger zijn.*

## Algemene eisen

Je website omvat 4 of meer pagina's, waaronder:
* de homepagina: deze maak je zoals je wilt; je kunt php gebruiken, maar bent daar niet toe verplicht.
* de overzichtspagina: deze geeft met behulp van php alle *records* in je database weer (huisjes of medewerkers).
* de reserveringspagina: deze bevat een formulier waarmee mensen zich kunnen inschrijven (voor een huisje of vaccinatie).
* de contactpagina: deze bevat een formulier waarmee mensen bij vragen een mail kunnen sturen.
